<?xml version='1.0' encoding='utf-8'?>
<html xmlns="http://www.w3.org/1999/xhtml" lang="" xml:lang="">
  <head>
    <title>PHILIP K</title>
    <meta name="generator" content="pdftohtml 0.36"/>
    <meta name="author" content="Antonio Marigonda"/>
    <meta name="date" content="2004-02-24T12:55:56+00:00"/>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="calibre2" id="calibre_pb_21"><b class="calibre3">CAPITOLO VENTIDUESIMO </b></h2>
<p class="calibre1">Rimise a posto il ricevitore senza togliere gli occhi dal punto scuro che si era mosso appena fuori dalla macchina. Sul terreno, in mezzo alle pietre, c'era come un rigonfiamento. Un animale, disse tra sé e sé. E il suo cuore perse qualche colpo sotto il peso eccessivo, lo choc del riconoscimento. So che cos'è, si rese conto all'improvviso; non ne ho mai visto uno prima, ma lo riconosco da uno dì quei vecchi documentali naturalistici che mandano in onda sulla rete del governo. </p>
<p class="calibre1">Ma sono estinti! esclamò dentro di sé; tirò subito fuori la copia ormai consunta del Sidney e ne sfogliò le pagine con dita tremanti. </p>
<p class="calibre1">ROSPO (Bufonidae), tutte le varietà ...E </p>
<p class="calibre1">Erano ormai anni che era estinto. La bestiola più cara a Wilbur Mercer, insieme all'asino. </p>
<p class="calibre1">Ma il rospo veniva prima di tutti. </p>
<p class="calibre1">Ho bisogno di una scatola. Si contorse tutto, ma sul retro della macchina non vide niente che facesse al caso; saltò giù, andò al bagagliaio, ne fece scattare la serratura e lo aprì. </p>
<p class="calibre1">C'era un contenitore di cartone con dentro una pompetta di alimentazione di ricambio. Tirò fuori la pompetta, trovò dell'ispido spago di canapa, girò lentamente attorno alla macchina e si diresse al punto dove si trovava il rospo, senza togliergli gli occhi di dosso. </p>
<p class="calibre1">L'animale, notò, si mimetizzava perfettamente con la grana e il colore dell'onnipresente polvere. Forse aveva subito un'evoluzione, adattandosi al nuovo clima come si era adat-tato a tutti i climi precedenti. Se non si fosse mosso, non l'avrebbe mai visto; eppure era stato seduto a non più di due metri di distanza da lui. Che succedeva quando si trovava -</p>
<p class="calibre1">se ci si riusciva - un animale considerato estinto? si chiese, sforzandosi di ricordare. Succedeva così di rado. Gli pareva che si riceveva una stella d'onore dall'ONU e un premio in denaro. Una ricompensa di milioni di dollari. E, tra le tante le possibilità che c'erano, andare a trovare proprio la bestiola più sacra a Mercer. Gesù, pensò; non può essere. Forse dipende da qualche danno cerebrale che ho subito: sono rimasto troppo esposto alla radio-attività. Sono diventato uno speciale, pensò. Mi deve essere successo qualcosa. Come a quel cervello di gallina di Isidore con il suo ragno; quello che è successo a lui sta succedendo anche a me. Oppure è una cosa organizzata da Mercer? Ma Mercer sono io, no? </p>
<p class="calibre1">L'ho organizzata io; sono stato io a trovare il rospo. L'ho trovato perché vedo attraverso gli occhi di Mercer. </p>
<p class="calibre1">Si accovacciò vicino al rospo. L'animale aveva spinto da una parte la terra per farsi una tana, spostando la polvere con il didietro. Solo la testa piatta e gli occhi spuntavano dal terreno. Nel frattempo il suo metabolismo aveva rallentato fin quasi a fermarsi e l'animale era entrato in una specie di trance. Negli occhi non c'era una scintilla, nessuna consapevolezza della presenza di Rick, che terrorizzato pensò: è morto, magari di sete. Lo aveva visto muoversi, però. </p>
<p class="calibre1">Posò a terra la scatola e cominciò a spazzare via con grande cautela la terra smossa attorno al rospo. L'animale non sembrava opporsi, ma naturalmente era perché non si rendeva neanche conto della sua esistenza. </p>
<p class="calibre1">Quando sollevò il rospo dalla tana avvertì la strana freddezza della pelle; nelle sue mani il corpo sembrava secco e rugoso - quasi flaccido - ed era freddo come fosse stato, fino a quel momento, in una grotta nelle viscere più profonde della Terra, lontanissima dal sole. </p>
<p class="calibre1">In quel momento il rospo si mosse: con le zampe posteriori fece un debole tentativo di staccarsi dalla sua presa, cercando istintivamente un modo per ricadere in terra. È pure grosso, pensò: adulto e saggio. Capace, a modo suo, di sopravvivere anche a quello a cui noi, in realtà, non riusciamo a sopravvivere. Mi chiedo dove trovi l'acqua per le sue uova. </p>
<p class="calibre1">E così è questo che Mercer vede, pensò, mentre con estrema cura legava la scatola di 120</p>
<p class="calibre1">cartone, girandole più volte lo spago tutt'attorno. Vita che noi non riusciamo più a vedere; vita sepolta con cura fin quasi alla fronte nella carcassa di un mondo morto. In ogni più piccolo granello dell'universo probabilmente Mercer riesce a vedere la vita invisibile. Adesso lo so, pensò. E una volta che ho imparato a guardare attraverso gli occhi di Mercer, magari non smetterò più. </p>
<p class="calibre1">E nessun androide, pensò, taglierà le zampe al mio rospo. Come hanno fatto al ragno di quel cervello di gallina. </p>
<p class="calibre1">Depose con cautela la scatola di cartone tutta legata sul sedile dell'aereomobile e si mise al volante. È come esser ridiventati bambini, pensò. Ormai tutto il peso che sentiva prima, la stanchezza oppressiva e monumentale, lo aveva abbandonato. Aspetta che Iran senta questa novità; afferrò il videoricevitore e cominciò a fare il numero. Poi si fermò. No, le fa-rò una sorpresa, decise. Ci vorranno solo trenta o quaranta minuti di volo per tornare a casa. </p>
<p class="calibre1">Riaccese il motore e dopo qualche secondo sfrecciava già impaziente nel cielo in direzione di San Francisco, settecento miglia più a sud. </p>
<p class="calibre1">Iran Deckard era seduta alla tastiera del modulatore d'umore Penfield e con la punta dell'indice destro sfiorava i tasti numerati. Ma non li premeva; si sentiva troppo depressa e svogliata per desiderare alcunché: si sentiva oppressa da un peso che la tagliava fuori dal futuro e le precludeva qualsiasi opportunità che avrebbe potuto in precedenza contenere. </p>
<p class="calibre1">Se Rick fosse qui, pensò, mi convincerebbe a premere il tre e così mi ritroverei con la voglia di selezionare qualcosa d'importante, una gioia esuberante o se non proprio quella, magari un 888, il desiderio di guardare la TV qualsiasi cosa trasmetta. A proposito, chissà che cosa trasmettono a quest'ora, pensò. Ma poi si domandò ancora una volta che fine avesse fatto Rick. Può darsi che stia tornando a casa o forse no, disse tra sé e sé, sentendosi le ossa che con l'età le si ritiravano dentro. </p>
<p class="calibre1">Qualcuno bussò alla porta dell'appartamento. Iran posò il manuale del Penfield e saltò su dalla sedia, pensando: Non ho più bisogno di selezionare, ora; se è Rick, ho già l'umore giusto. Corse alla porta d'ingresso e la spalancò. </p>
<p class="calibre1">«Ciao», disse lui. Eccolo lì, un taglio sulla guancia, i vestiti sgualciti e grigi, perfino i capelli saturi di polvere. Anche le mani, la faccia - la polvere gli si era attaccata dappertutto tranne che sugli occhi, che brillavano spalancati dallo stupore, come gli occhi di un ragaz-zino; ha l'aspetto di un bambino che è stato fuori a giocare e adesso è ora di smettere e di tornare a casa. Per riposare e lavarsi e raccontare le meraviglie della sua giornata. </p>
<p class="calibre1">«È bello rivederti», gli disse Iran. «Ho una sorpresa». Teneva davanti a sé, con entrambe le mani, una scatola di cartone; entrò in casa ma non la posò. Come se, pensò la moglie, contenesse qualcosa di troppo fragile e troppo prezioso da lasciare andare; come se volesse tenerlo per sempre tra le mani. </p>
<p class="calibre1">«Ti preparo una bella tazza di caffè», gli disse. Andò in cucina e premette il pulsante per il caffè; dopo un attimo depose una gran tazza fumante sul tavolo, al posto dove di solito sedeva lui. Sempre tenendo la scatola con ogni precauzione, lui si sedette, gli occhi ancora pieni di quello stupore infantile. In tutti gli anni che avevano passato insieme non gliela aveva mai vista questa espressione. Gli era successo qualcosa dall'ultima volta che l'aveva visto; da quando, la sera prima, se n'era andato all'improvviso in macchina. Ora era tornato e si era portato dietro questa scatola: dentro ci doveva essere tutto quello che gli era accaduto nel frattempo. </p>
<p class="calibre1">«Io me ne vado a dormire», annunciò lui. «Tutta la giornata. Ho chiamato l'ufficio e ho parlato con Harry Bryant; mi ha detto di prendermi la giornata libera e di riposare. Ed è esattamente quello che ho intenzione di fare». Con estrema cautela posò la scatola sul tavolo e prese la tazza di caffè; obbediente, la scolò perché lei voleva che prendesse il caffè. </p>
<p class="calibre1">Iran si sedette di fronte a lui e gli chiese: «Che cosa hai in quella scatola, Rick?» </p>
<p class="calibre1"></p>
<p class="calibre1">121</p>
<p class="calibre1">«Un rospo». </p>
<p class="calibre1">«Posso vederlo?» Lo guardò mentre scioglieva lo spago e toglieva il coperchio. «Oh!» </p>
<p class="calibre1">esclamò Iran appena vide il rospo; chissà perché quella bestia la spaventava. «Morde?» gli chiese. </p>
<p class="calibre1">«Prendilo pure. Non morde mica; i rospi non hanno denti». Rick tirò fuori il rospo e glielo porse. Superando l'avversione che provava, lei lo accettò. «Credevo che i rospi fossero estinti», disse, mentre se lo rigirava tra le mani, curiosa di vedergli le zampe; sembravano quasi appendici superflue. «Sanno saltare come le rane? Voglio dire, può saltarmi all'improvviso dalle mani?» </p>
<p class="calibre1">«I rospi hanno le zampe deboli», spiegò Rick. «È la principale differenza tra loro e le ra-ne, oltre al fatto che non vivono in acqua. Una rana deve stare vicino all'acqua, ma un rospo può vivere anche in un deserto. Infatti questo l'ho trovato in un luogo deserto, vicino al confine con l'Oregon. Dove tutto il resto è morto». Allungò le mani per riprendere la bestiola. Ma lei aveva scoperto una cosa; sempre tenendolo rovesciato, gli tastò la pancia e poi, con un'unghia scoprì il piccolo pannello di controllo e ne aprì con uno scatto il coperchio. </p>
<p class="calibre1">«Oh!» La delusione s'impossessò pian piano della sua faccia. «Ah, be', adesso capisco; hai ragione tu». Avvilito, scrutò in silenzio l'animale finto; lo tolse dalle mani di lei e giocherellò perplesso con le zampe - sembrava non capire bene quel che era successo. </p>
<p class="calibre1">Poi lo ripose con cura nella scatola. «Chissà come è andato a finire in quella parte desolata della California. Qualcuno deve avercelo per forza portato. Non c'è modo di sapere come o perché». </p>
<p class="calibre1">«Forse non avrei dovuto dirtelo - che era artificiale». Iran allungò una mano e gli toccò il braccio; si sentiva un po' in colpa, vedendo l'effetto, il cambiamento, che la rivelazione aveva avuto su di lui. </p>
<p class="calibre1">«No», rispose Rick. «È meglio che lo so. O piuttosto...» Tacque per un attimo. «Insomma, preferisco saperlo». </p>
<p class="calibre1">«Vuoi usare un po' il modulatore d'umori? Così, magari, ti senti meglio? Hai sempre saputo sfruttarlo al massimo, più di quanto sappia fare io». </p>
<p class="calibre1">«Non fa niente, adesso mi passa». Scosse la testa, come se, ancora sbigottito, cercasse di chiarirsi le idee. «Il ragno che Mercer ha dato a Isidore, il cervello di gallina - probabilmente era anche quello artificiale. Ma non importa. Anche questi cosi elettrici hanno una loro vita. Anche se non hanno poi un gran valore». </p>
<p class="calibre1">«Sembra che tu abbia camminato per cento miglia», gli disse Iran. </p>
<p class="calibre1">«È stata una giornata lunga», annuì lui. </p>
<p class="calibre1">«Mettiti a letto e dormi un po'». </p>
<p class="calibre1">Lui allora la fissò, come perplesso. «È finita, vero?» Sembrò affidarsi completamente a lei, come se si aspettasse che lei fosse in grado di dirglielo, come se lei lo sapesse. Come se detta da lui la cosa non avesse significato niente; dubitava delle sue stesse parole; non sarebbero diventate reali, finché lei non fosse stata d'accordo. </p>
<p class="calibre1">«È finita» disse lei. </p>
<p class="calibre1">«Dio, che missione mi hanno affidato, peggio di una maratona», disse Rick. «Una volta cominciata non c'è stato verso di interromperla; ha continuato a trascinarmisi dietro finché non sono arrivato ai Baty e poi, d'un tratto, non avevo più niente da fare. E alla fine, quella...» Esitò, evidentemente stupito da quello che stava per dire. «Quella è stata la parte peggiore», disse infine, «dopo aver finito. Non potevo fermarmi perché dopo essermi fermato non ci sarebbe stato più niente. Avevi ragione tu, ieri mattina, quando mi hai detto che non ero altro che un rozzo sbirro con rozze mani da sbirro». </p>
<p class="calibre1">«Non ho più quell'impressione», disse lei. «Sono solo contenta, accidenti, di averti di nuovo in casa dove dovresti essere». Lo baciò e la cosa sembrò fargli piacere; il volto gli 122</p>
<p class="calibre1">s'illuminò, quasi quanto prima - prima di rivelargli che il rospo era artificiale. </p>
<p class="calibre1">«Secondo te ho sbagliato?» chiese lui. «Cioè, a fare quel che ho fatto?» </p>
<p class="calibre1">«No». </p>
<p class="calibre1">«Mercer ha detto che era sbagliato, ma che dovevo farlo lo stesso. Però è strano. A volte è meglio fare la cosa sbagliata piuttosto che quella giusta». </p>
<p class="calibre1">«È la maledizione che incombe su di noi», spiegò Iran. «Quella di cui parla sempre Mercer». </p>
<p class="calibre1">«Vuoi dire la polvere?» chiese lui. </p>
<p class="calibre1">«No, gli assassini che l'hanno trovato quando lui aveva solo sedici anni, quando gli dis-sero che non poteva far tornare indietro il tempo e riportare in vita le cose. Perciò ora non può fare altro che lasciarsi trascinare dalla vita, e andare dove lo porta, cioè verso la morte. E gli assassini gli tirano le pietre; sono loro che gliele tirano. Lo inseguono ancora. In realtà, inseguono anche tutti noi. È stato uno di loro a farti quel taglio sulla guancia, ve-ro?» </p>
<p class="calibre1">«Sì», rispose lui con un fil di voce. </p>
<p class="calibre1">«Ti metti a letto, adesso? Se vuoi, ti regolo il modulatore sul 670». </p>
<p class="calibre1">«Che effetto ha?» chiese Rick. </p>
<p class="calibre1">«Tranquillità a lungo cercata», rispose Iran. </p>
<p class="calibre1">Lui si alzò e rimase in piedi a fatica, la faccia assonnata e confusa, come se una miriade di battaglie fossero montate e avanzate sulla sua pelle nel corso di molti anni. Poi, pian piano, riuscì a farsi strada verso la camera da letto. «Va bene», disse. «Vada per la tran-quillità a lungo cercata». Si sdraiò sul letto, con la polvere che dai vestiti gli cadeva sulle lenzuola immacolate. </p>
<p class="calibre1">Non c'è neanche bisogno di mettere in funzione il modulatore di umori, si rese conto Iran appena spinse il pulsante che oscurava le finestre. La luce grigiastra del giorno scomparve. </p>
<p class="calibre1">Dopo un attimo, Rick s'era già assopito. </p>
<p class="calibre1">Iran rimase con lui per un attimo, tenendolo d'occhio per controllare che non si sveglias-se e non si tirasse di scatto su a sedere come a volte gli capitava di notte. Poi, dopo un po' </p>
<p class="calibre1">ritornò in cucina e si risedette al tavolo. </p>
<p class="calibre1">Accanto a lei il rospo elettrico si agitava e frusciava dentro la scatola; Iran si chiese cosa </p>
<p class="calibre1">"mangiasse" e quanto sarebbe costato farlo riparare. Decise che doveva nutrirsi di mosche artificiali. </p>
<p class="calibre1">Aprì l'elenco telefonico e consultò le pagine gialle sotto animali elettrici, accessori; fece il numero e appena la commessa rispose, disse: «Per favore, vorrei ordinare mezzo chilo di mosche artificiali, di quelle che volano e ronzano per davvero». </p>
<p class="calibre1">«Servono per una tartaruga elettrica, signora?» </p>
<p class="calibre1">«No, per un rospo». </p>
<p class="calibre1">«Allora le suggerirei il nostro assortimento di insetti striscianti e volanti, ce ne sono di tutti i tipi, compresi...» </p>
<p class="calibre1">«Mi bastano le mosche», tagliò corto Iran. «Fate anche le consegne a domicilio? Sa, non voglio uscire di casa; mio marito dorme e voglio assicurarmi che stia bene». </p>
<p class="calibre1">La commessa aggiunse: «Per il rospo le suggerirei anche una pozzanghera a ricambio automatico, a meno che non si tratti di un rospo cornuto, nel qual caso abbiamo un kit contenente sabbia, ciottoli colorati e pezzetti di residui organici. E se lei desidera abituarlo a un ciclo nutritivo regolare le consiglierei di rivolgersi al nostro reparto manutenzione per fargli registrare periodicamente la lingua. Per un rospo è un controllo vitale». </p>
<p class="calibre1">«Va bene», disse Iran. «Lo voglio in perfetta efficienza. Mio marito gli è molto affeziona-to». Le dettò l'indirizzo e riappese. </p>
<p class="calibre1">Poi, sentendosi già meglio, finalmente si preparò una bella tazza di caffè nero e fuman-123</p>
<p class="calibre1">te. </p>
<p class="calibre1"></p>
<p class="calibre1">124</p>
</body>
</html>
